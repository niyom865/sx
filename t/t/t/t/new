เหมืองถ่านหินถล่มในตุรกี เสียชีวิตแล้ว 28 ราย ยังสูญหายอีกเพียบ
สำนักข่าวต่างประเทศรายงานจากเมืองอิสตันบูล ประเทศตุรกี เมื่อวันที่ 15 ต.ค. ว่า กระทรวงมหาดไทยของตุรกีรายงานการระเบิดภายในเหมืองถ่านหินแห่งหนึ่ง 
ที่จังหวัดบาร์ติน ตั้งอยู่ในภาคเหนือของประเทศ เมื่อคืนวันศุกร์ที่ผ่านมา ตามเวลาท้องถิ่น ส่งผลให้มีผู้เสียชีวิตแล้วอย่างน้อย 28 ราย ด้านเจ้าหน้าที่กู้ภัยช่วยเหลือผู้รอดชีวิตได้แล้ว 11 คน
และเร่งค้นหาผู้สูญหายที่เหลือ
อย่างไรก็ตาม มีรายงานว่า ในช่วงเวลาเกิดเหตุ มีคนงานปฏิบัติหน้าที่อยู่ภายในเหมืองประมาณ 110 คน และจากจำนวนดังกล่าว 49 คน 
ทำงานอยู่ที่ระดับความลึกลงไปจากผิวดินระหว่าง 300-350 เมตร ซึ่งถือเป็น "เขตอันตราย"
ขณะที่กระทรวงพลังงานของตุรกีสันนิษฐานว่า การระเบิดน่าจะเป็นผลจากก๊าซมีเทนภายในเหมืองถ่านหิน เบื้องต้นยังไม่พบการเกิดไฟไหม้ภายในเหมือง และระบบระบายอากาศยังคงทำงานได้ตามปกติ
กระนั้น โครงสร้างบางส่วนของเหมืองพังถล่มลงมา

อนึ่ง ย้อนกลับไปเมื่อปี 2557 เกิดการระเบิดอย่างรุนแรง ที่เหมืองถ่านหินแห่งหนึ่ง ในเมืองโซมา ทางตะวันตกของตุรกี ส่งผลให้มีผู้เสียชีวิตอย่างน้อย 301 ราย 
ถือเป็นโศกนาฏกรรมการระเบิดของเหมืองถ่านหิน ครั้งเลวร้ายที่สุดในประวัติศาสตร์ของตุรกี.

เครดิตภาพ : REUTERS
